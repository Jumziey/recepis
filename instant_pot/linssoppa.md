# Linssoppa med smak av rökt paprika på 3 minuter

Det är kanske lite överdrivet att kalla den för en 3-minuter-soppa eftersom det bara avspeglar koktiden. Hur som helst är det en soppa som både smakar bra och som går snabbt att laga till. Receptet har jag anpassat från [denna förlaga](https://www.melskitchencafe.com/smoky-lentil-and-potato-soup/).


Ingredienser
------------
- 2,5 dl gröna linser
- 2,5 dl röda linser
- Olivolja
- 2 gula lökar
- 2 mellanstora morötter
- 4 stora potatisar
- 1 bit rotselleri
- 3 vitlöksklyftor
- 2 rågade tsk spiskummin
- 2 tsk rökt paprikapulver
- 100 gram färsk bladspenat
- 2 liter grönsaksbuljong
- Salt
- Peppar


Blötlägg gärna de gröna linserna några timmar. Hacka löken och vitlöken, slanta morötterna, skär potatis och selleri i lagom kuber/bitar. Värm olja i tryckkokaren alt i en stekpanna. Stek lök, vitlök, morötter och selleri några minuter utan att bränna vitlöken. Lägg allt tillsammans med linser, potatis och kryddor i tryckkokaren och slå över buljongen. Koka upp till högsta tryck enligt instruktionerna för kokaren. När trycket är uppnått låter du soppan koka i tre minuter innan du släpper trycket och tar av locket. Sedan blandar du i bladspenat och smakar av med peppar och salt. Sedan är det klart att servera.